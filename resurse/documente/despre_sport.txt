Articol de pe medlife.ro

Despre sport
Sportul regulat presupune un stil de viață sănătos, cu multe beneficii pentru întregul organism. Sportul poate fi făcut la nivel de competiție, mai ales în echipă, dar și pentru construirea sau regăsirea sănătății sau chiar pentru socializare. O persoană care are activitate fizică regulată se bucură de numeroase beneficii, reușind să aibă un stil de viață sănătos, cu un sistem imunitar mai puternic și un organism mai puțin predispus la boli. Sportul are și rol de prevenție a unor boli, astfel încât este indicat chiar dacă nu există probleme fizice care să îl facă neapărat necesar pentru recuperare.

De ce este important să avem zilnic activitate fizică
Experiența a arătat că o persoană care face sport constant va fi atentă și la alimentație, având per total un stil de viață mai sănătos. Tendința sportivilor este să își îmbunătățească performanțele și rezistența, iar acest lucru ar fi mai dificil cu un regim alimentar haotic. O persoană care face sport zilnic învață să evite produsele făinoase și dulciurile și alege mai des alimente cu aport de proteine, fibre, vitamine și minerale. Atunci când aportul de calorii este optim, pe lângă mișcarea zilnică, corpul are numai de câștigat. În plus, după o anumită perioadă de la schimbarea stilului de viață se pot observa și rezultate mai bune ale analizelor medicale. O persoană care face sport zilnic previne boli care pot apărea din cauza sedentarismului, precum obezitatea, diabetul de tip 2 sau problemele cu circulația.

Care sunt beneficiile sportului
Din punct de vedere fizic, prin sport se urmărește menținerea greutății corporale sub control, fapt posibil și cu ajutorul unei alimentații cu deficit caloric, indiferent de moștenirea genetică. În același timp, sportul frecvent face parte dintr-un stil de viață sănătos. Îmbunătățirea circulației sangvine, creșterea imunității și îmbunătățirea digestiei sunt beneficii importante pentru corpul uman.

În plus, mișcarea contribuie la reducerea stresului, ține sub control unele boli psihice și are rol benefic asupra memoriei. În timpul sportului se eliberează endorfine și serotonină, responsabile atât de starea de bine, cât și de un somn mai odihnitor. În același timp, este micșorată cantitatea de cortizol, cunoscut drept hormonul stresului.

Prin aportul de oxigen, există și o îmbunătățire semnificativă a sănătății inimii și a creierului. În același timp, sistemul respirator are parte de stimularea necesară pentru a funcționa optim.

Sportul contribuie la menținerea densității osoase, la îmbunătățirea rezistenței și la creșterea masei musculare. În plus, sportul regulat crește tonusul și optimismul, considerându-se că poate prelungi chiar și durata de viață. Printre beneficiile pe care le aduce sportul în viața oamenilor este și creșterea libidoului. O viață sexuală sănătoasă și împlinită înseamnă o viață cu mai puține surse de stres.

Beneficiile pe care le aduce sportul asupra organismului nu se limitează la un corp suplu, cu musculatura definită și pielea tonifiată. Sănătatea fizică este completată și de beneficii emoționale. Prin sport se reduce stresul și apare un echilibru emoțional și o stare de bine generală, definită de creșterea atenției și o mai bună concentrare.

Beneficiile exercițiilor fizice pentru recuperare medicală
Exercițiile fizice specifice pentru recuperare medicală pot contribui la o refacere mai rapidă a organismului în urma unor traume fizice sau unor probleme de sănătate. Rezultatele mult mai rapide contribuie și la creșterea încrederii în sine a pacientului și la motivația acestuia.

În afară de recuperarea activă, sportul are rol în asigurarea unui somn mai liniștit în urma activității fizice. Un somn odihnitor are rol în recuperarea medicală mai rapidă. În același timp, atunci când se face sport regulat, sunt urmărite mai atent nivelul de hidratare și hrana sănătoasă, aspecte esențiale pentru recuperare.

Beneficiile sportului pentru sănătatea psihică
Printre beneficiile pe care activitatea fizică regulată le are asupra sănătății psihice se numără următoarele:

relaționări sociale mai bune;
crește nivelul de stimă și încredere în sine;
conferă o stare generală de bine;
are efect antidepresiv;
asigură o odihnă mai bună;
creează o formă de rutină;
stimulează neurogeneza;
crește răbdarea și rezistența la stres;
reduce secreția hormonilor de stres;
reduce simptomele de ADHD la copii;
încurajează organizarea și seriozitatea;
contribuie la reducerea adicțiilor de substanțe;
creează un scop, cum ar fi depășirea limitelor sau atingerea unor obiective.
sport importanta impact asupra sanatatii
Ce efecte are sportul asupra creierului
Creierul beneficiază de sport prin faptul că aportul de oxigen îi este de folos pentru o funcționare optimă. Oxigenul ajunge mai ușor la creier în cazul sportivilor, deoarece prin sport are loc o dilatație a vaselor sangvine. De asemenea, glucoza este folosită de creier pentru activitatea sa zilnică.

Alte informații despre sport
Sportul aduce multe beneficii corpului uman, însă trebuie practicat cu moderație de către începători, precum și de către persoanele care au unele probleme de sănătate, cum ar fi boli ale inimii sau ale articulațiilor.

Un control medical de specialitate poate indica ce fel de exerciții fizice sunt indicate, precum și intensitatea și durata lor optimă. Oamenii care practică forme de sport zilnic pentru recreere, recuperare și ca hobby, fără a dori performanțe sportive, nu ar trebui să depășească 30 de minute - o oră de mișcare, pentru a nu forța foarte mult organismul.

Medicul trebuie informat dacă persoana care dorește să practice sport are dureri sau amețeli când face anumite exerciții simple, cum ar fi urcarea scărilor. De asemenea, femeile însărcinate pot avea anumite restricții la sala de fitness.

Pentru exercițiile de recuperare, există protocoale specifice care trebuie să fie urmate conform cu indicațiile medicale.

Medicul specialist, ca și antrenorul trebuie să fie informați dacă există anumite probleme de sănătate care au nevoie de indicații speciale atunci când se dorește începerea unui sport anume sau introducerea mișcării fizice regulate în stilul de viață. În același timp, medicul trebuie anunțat dacă se dorește și introducerea unor suplimente alimentare, pentru a le indica pe cele potrivite în dozajele optime.